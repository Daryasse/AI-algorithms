— Wszystkie te opisy — zauważył prezes —
zdradzają zbyt widocznie podstęp. Idea naszego
stowarzyszenia zaczęła już przesiąkać na zewnątrz,
przez tajemnicę... Coraz mniej ludzie wierzą, iż
tworzymy klub szachowy i usiłują przeniknąć do
prawdy. Ci panowie, których spowiedzi poznaliśmy
przed chwilą, skłamali je albo w całości, albo w
znacznej części, aby tylko wkraść się między nas i
zużytkować niegodnie nasze materiały.
— Nawet przypuściwszy, że te wyznania są szczere
— odezwał się jeden z członków — nie dają one nam
żadnej wartości psychologicznej. Bo chociażby, na
przykład, autor życiorysu, opatrzonego godłem: „Lisia
skóra” rzeczywiście okpiwał swoją siostrę w grze
kręglowej lub udając chorego, wdziewał włosienicę,
ażeby ją dostrzegła pobożna ciotka, to czyż on pod
grozą ujawnienia tych faktów cofnie się przed
niedyskrecją? Zresztą powinniśmy przesiewać materiał i
zbierać tylko grubszy, gdyż inaczej nagromadzi nam się
kupa zwyczajnego piasku, z którego nauka nie
wyciągnie żadnej korzyści.
— Oba zaznaczone tu względy — rzekł prezes —
są tak ważne, że nie możemy ich ani chwili tracić z
uwagi i musimy czynić wszystko, co tylko zabezpieczyć
zdoła interes członków stowarzyszenia i jego cel.
Jestem bogaty, nie posiadam ani rodziny, ani związków,
od których byłbym zależny, więc w najgorszym
wypadku grozi mi może tylko chwilowa przykrość. Inna
sprawa z wami. Gdyby jakikolwiek nicpoń odkrył
tajemnice waszego życia...
Z kilkunastu ust dobył się okrzyk zgrozy i przerażenia,
na niektórych twarzach malowała się rozpacz, a w
niejednej duszy zadrgnął żal za utraconym spokojem.
— Ja dostałbym się między dwa zębate koła —
zawołał tęgi brunet, który mógłby barkami most
podpierać. –– Żona, która wie, że jej posag stanowi
podstawę mojego bytu i że do żadnej pracy nie jestem
zdolny, wraz ze swą matką poddałaby mnie torturze. A
jeżeli jedna zła żona i jedna zła teściowa wyrównywają
okrucieństwu miliona diabłów, to dwie złe Żydówki w
tych rolach przewyższają całe piekło.