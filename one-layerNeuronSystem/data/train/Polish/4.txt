Chłopiec rozwinął się pięknie,
wyrobił sobie umysł tęgi, a charakter brylantowej
czystości. Powszechnie twierdzono, że do niego
najmniejsze złe nie zdoła się przyczepić, ojcowie i
matki stawiali go jako wzór już nie swoim synom, ale
córkom; posiadał bowiem naturalny smak w cnocie i
wrodzony wstręt do występku. Nie potrzebował
żadnego wysiłku, ażeby być dobrym, a musiałby zadać
sobie najgwałtowniejszy przymus, ażeby popełnić coś
złego. Otóż ten młodzieniec przychodzi do mnie przed
paru dniami i oświadcza, że pomimo największych
starań nie może być uczciwym, że obciążył już swoje
sumienie wielkim brzemieniem grzechów, które go
rozgniata i do rozpaczy przyprowadza. Dręczą go
niemiłosiernie dwie zgryzoty: jedna — że nie jest takim,
jakim być pragnie, druga — że jest w gruncie rzeczy
innym, niż wszyscy mniemają. Na dowód wyspowiadał
mi się szczerze z kilkunastu lat swego życia.
Rzeczywiście, dopuścił się mnóstwa wykroczeń przeciw
moralności, a nawet prawu, o które nigdy bym go nie
posądził. Ponieważ żądał ode mnie pomocy, więc
poradziłem mu, ażeby wstąpił do naszego towarzystwa i
spisał swoje zeznanie, które wam przedstawię.
I zaczął czytać spowiedź długą i ciekawą. Widać z
niej było zarówno szczerość, jak bezsilne pasowanie się
duszy, która pragnie być czystą, a ciągle albo okurza się
pyłem drobnych brzydactw, albo nawet wpada w
moralne błoto. Zwłaszcza niektóre ustępy były bardzo
wymowne.
„U ciotki mojej służyła śliczna dziewczyna z
tragiczną przeszłością. Jej matka podczas nieobecności
męża, który powędrował w świat z sitami, uległa
gwałtowi kilku żołnierzy. Zataiła ten wypadek, ale gdy
uczuła jego skutki, pod wpływem moralnego cierpienia
i obawy przed mężem, który ją bardzo kochał, a
nieprędko miał wrócić, dostała rozstroju umysłowego.
Całymi dniami siedziała w niemym pognębieniu, a gdy
urodziło się jej dziecko, chodziła z nim po drogach,
poszukując «ojców», którzy mieli od niej odebrać swą
własność. Nareszcie ciotka moja, mieszkająca w
sąsiedniej wsi, ulitowała się nad biedną kobietą, która
zresztą już nigdy nie odzyskała zmysłów, zwłaszcza iż
mąż się zabił — i wzięła na wychowanie dziewczynkę.