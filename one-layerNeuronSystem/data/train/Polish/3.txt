Odgadli to pognębienie swych towarzyszów
dwaj ludzie, z których jeden był głównym twórcą klubu
szachistów, a drugi jego przewodnikiem.
— Sądzę — odezwał się prezes — że kilkoletnie
trwanie naszej instytucji, w którym wypróbowała się
należycie niezachwiana niczym szczerość i dyskrecja
wszystkich członków, powinno zupełnie usunąć trwogę,
o ile pozostaniemy w dotychczasowym składzie. Każdy
z nas tylko powiększył swoją istotę, stanowimy razem
jedną, ściśle spojoną całość. Zresztą, jak wiecie,
posiadamy w naszej organizacji dostateczne wędzidło
przeciwko nieposzanowaniu tajemnicy. Dziś dbać
powinniśmy tylko o to, ażeby nie wpuścić do siebie
zdrajcy, którego tym wędzidłem nie moglibyśmy
okiełznać.
— Zamknijmy klub dla nowych członków —
zawołało kilka głosów.
— Jeżeli tego żądacie — oświadczył prezes —
godzę się.
— A ja nie — powiedział stanowczo wysoki,
szczupły mężczyzna z bladą, rzadkim czarnym
porostem obrzuconą twarzą, którego hakowaty nos
wyrażał energię, a wąskie i zaciśnięte wargi — upór.
Gdy odezwał się, z po za okularów błysnął mu ogień.
— Dlaczego? — spytano ze wszech stron.
— Naprzód dlatego, że jeżeli nasze stowarzyszenie
założyliśmy nie dla bezmyślnego przyglądania się
sobie, lecz dla nauki, to musimy się starać o jak
najobfitsze zebranie dla niej materiału.
— Mamy go już dosyć.
— Ona nie zna „dosyć”.
— W takim razie nigdy nie skończymy tej pracy.
— A przynajmniej nie dziś. Po wtóre...
— Nie chcemy, nie chcemy! — wołano namiętnie.
— Po wtóre — mówił nieustraszony oponent —
przedstawię wam kandydata, który odpowiada
wszystkim warunkom naszego stowarzyszenia i
dostarczy naszym badaniom nadzwyczaj ciekawych
faktów.
— Kto taki?
— Zgodnie z regulaminem, nazwiska jego nie
wymienię, dopóki nie zostanie przyjęty do naszego
klubu. Jest to człowiek, któremu przyznano
najzaszczytniejsze tytuły ideału, a on sam nazywa się
wielorakim łotrem. Czy wysłuchacie jego własnoręcznie
spisanej biografii, którą złożył w moje ręce?
Jednych ogarnęła ciekawość, w drugich wstąpiła
odwaga.
— Czytaj! — zawołali wszyscy.
–– Naprzód muszę wam dać kilka słów objaśnienia.
Miałem serdecznego przyjaciela, który, jak sądzę,
otwierał przede mną swoją duszę na oścież i nie
zakrywał w niej najwstydliwszej tajemnicy. On to
właściwie nasunął mi myśl założenia naszego
towarzystwa.